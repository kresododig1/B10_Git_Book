HRVATSKA je nakon penala prošla Japan u osmini finala Svjetskog prvenstva. Japan je poveo golom Maede u 43. minuti, a izjednačio je Perišić u 55. minuti. Trijumf Hrvatskoj za četvrtfinale s Brazilom u petak donio je Dominik Livaković, koji je u raspucavanju obranio čak tri penala.

Zlatko Dalić je nakon utakmice otkrio: "Jučer je na treningu obranio nekoliko penala. Bio sam siguran da ćemo proći. Možda mi nećete vjerovati, ali znao sam da će Livaković biti heroj. Dosta pucača nije bilo u igri, ali je Livaković sve odlučio sjajnim obranama. Dosljedan je nasljednik Subašića."

Objasnio je što je naložio igračima nakon što je suparnik poveo: "Moram čestitati dečkima. Ovo je povijesni rezultat. Mislim da smo dobro i borbeno odigrali. Velik je rezultat ući među najboljih osam reprezentacija svijeta. Prvih pola sata smo imali kontrolu, ali smo sami sebe doveli u probleme. Kad smo dobili gol, odlučili smo malo više preskakati igru. Primili smo gol iz prekida, što nismo jako dugo. Taj nas je gol uneredio. Naši igrači su istrčali sjajnu utakmicu protiv protivnika koji je pobijedio Njemačku i Španjolsku", rekao je Zlatko Dalić za HRT.

Slijedila je Dalićeva poruka Japancima, koja je hit na društvenim mrežama, a citiraju je i svjetski mediji: "Japanci su nas podcijenili i to im je bila greška. Mislili su da će lako protiv nas. Nikad ne podcjenjujte Hrvate."